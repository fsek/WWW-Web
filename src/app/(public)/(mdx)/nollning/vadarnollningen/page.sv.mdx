# Vad är nollningen?

Att börja plugga på universitet är en stor förändring, och många av er nyantagna har inte bara tagit detta kliv utan har även flyttat till en helt ny stad. Livet som student i Lund och på LTH är fyllt av möjligheter till att utforska sina intressen, knyta nya kontakter och lära sig nya saker, men det kan också kännas överväldigande att ta sig an på egen hand. Det är därför nollningen finns- för att ge ett sammanhang inom vilket du kan lära känna både Lund, studentlivet och framförallt en massa nya människor.

Nollningen pågår hela din första månad som student vid F-sektionen och börjar i år den 25/8. Som nolla kommer du att bli indelad i en faddergrupp tillsammans med ca 19 andra nyantagna och 7 faddrar. Dina faddrar är äldre studenter vid sektionen och finns med under hela nollningen för att hjälpa till med alla möjliga frågor som kan tänkas dyka upp. 

#### Vad händer under nollningen?
Under nollningen kommer det sedan att ske massvis av olika aktiviteter och event som lekar, studiekvällar, inspirerande lunchföredrag från företag, fester och sittningar med studenter från ditt eget och andra program. Allt för att du ska kunna lära känna dina blivande studiekamrater, bekanta dig med hur studierna fungerar samt lära dig mer om Lund och studentlivet.

#### Saker som är bra att tänka på under nollningen:
Under nollningens första vecka har LTH den så kallade Mottagningsveckan som är ämnad att ge dig en introduktion till utbildningen och LTH, och dina ordinarie kurser kommer ännu inte att ha startat. När studierna väl kommer igång efter första veckan fortsätter nollningen parallellt efter skoltid och på helgerna, och det är viktigt att försöka hålla sig i fas med veckoplaneringen i kurserna. Även om kvällarna är fyllda av olika lockande aktiviteter är det viktigt att hitta tid för att sitta med sina böcker. Ditt skolschema kan se ganska tomt ut ibland, men luckorna finns till för att du ska hinna räkna på uppgifter. Fråga gärna dina faddrar om studietips, och försök delta på de studiekvällar och övningstillfällen som erbjuds. 

#### Kostnader
Den första tiden i Lund kan bli dyr. Dels kostar kurslitteratur pengar och många event under nollningen. Nollning är dock utformad så att så mycket som möjligt ska vara gratis och i de fallen det inte går vara till självkostnadspris. Biljetter kan då ligga mellan 50 och 500 kr styck. Det är också vanligt att man tidigt köper saker relaterade till studentlivet som ska räcka studietiden ut. Många väljer att köpa sångbok (ca 150kr), overall (ca 450kr) och teknologmössa (ca 700kr) under nollningen, vilket totalt kostar ca 1300 kr. Men ingenting relaterat till nollningen är obligatoriskt, och även om man avstår från att köpa overall mm. får man alltid vara med. Om du tror att du kommer att vilja vara med på många event och köpa exempelvis en overall kan det vara bra att lägga undan pengar i förväg. 

#### Nollningen är frivillig
Slutligen är det viktigt att komma ihåg att allt under nollningen är helt frivilligt. Ibland kommer det vara väldigt mycket aktiviteter och det kan kännas svårt att orka med allt som händer. Det är helt okej att stanna hemma och sen komma tillbaka vid en senare aktivitet. Man är alltid varmt välkommen att vara med på nollningen i precis den utsträckning du själv vill.
